<head>
<meta http-equiv=Content-Type content="text/html; charset=iso-8859-7">
<title>Π. Σπυράκη - Οι αλγόριθμοι στην πολιτική</title>
</head>
<body>
<font size=3 face="Times New Roman"><span style='font-size:12.0pt'> 
<p align="center"><font size="+2"><em><strong>Οι αλγόριθμοι στην πολιτική </strong></em></font></p>
<p align="center"><strong>Π. ΣΠΥΡΑΚΗΣ </strong></p>
<p>Υπάρχει έδεσμα που έχει γίνει χωρίς συνταγή; Αν υπήρχε θα το δοκιμάζατε; Ολοι 
  οι ειδικοί μαγειρικής φαίνεται να συμφωνούν στη μεγάλη σημασία της συνταγής. 
  Αρκεί λίγη σκέψη για να διαπιστωθεί η γενικότητα του παραπάνω συλλογισμού. Οτιδήποτε 
  έργο προγραμματίζετε ή εκτελείτε έχει πίσω του ένα σχέδιο που δείχνει τα βήματα 
  και τον δρόμο για το πώς θα φτάσουν στο στόχο του έργου. </p>
<p>Στη γλώσσα της πληροφορικής η συνταγή λέγεται αλγόριθμος. Είναι λέξη περίεργη 
  ­ άλλωστε παράγεται από το όνομα ενός άραβα σεΐχη μαθηματικού Al Charismi. Βεβαίως 
  και οι αλγόριθμοι στα μαθηματικά προϋπήρχαν του σεΐχη. Ο Ευκλείδης μάς έδωσε 
  έναν όμορφο αλγόριθμο για να βρίσκουμε τον μέγιστο κοινό διαιρέτη δύο αριθμών. 
  Ο αλγόριθμος του Ευκλείδη είναι κλασικό παράδειγμα σε οποιοδήποτε ειδικό βιβλίο 
  για το θέμα. </p>
<p>Είναι η πολιτική (με την έννοια των θέσεων των κομμάτων) ικανή να παράγει αλγορίθμους 
  για να λύνουν προβλήματα; </p>
<p>Εμένα οι σύγχρονες θέσεις των κομμάτων μου θυμίζουν τις γλώσσες προγραμματισμού: 
  έχουν διαφορές η μία με την άλλη αλλά κατά βάση παρόμοιες δυνατότητες.</p>
<p>Είναι πλαίσια που επιτρέπουν τη συγγραφή οδηγιών προς εκτέλεση, τίποτε όμως 
  δεν γίνεται στην όποια γλώσσα προγραμματισμού αν δεν έχει προηγουμένως εκφωνηθεί 
  αλγόριθμος, το οποίο απαιτεί σκέψη. Υπάρχει ένα ωραίο χαρακτηριστικό των αλγορίθμων: 
  όταν τους δει κανείς διατυπωμένους σε απλά ελληνικά, τότε μπορεί να ελέγξει 
  την ορθότητά τους και επίσης το πόσο αποδοτικοί είναι κατ' ουσίαν. Ισως γι' 
  αυτό οι πολιτικοί αποφεύγουν να τους διατυπώσουν. </p>
<p>Μακάρι όλα τα προβλήματα να είχαν έναν αποδοτικό αλγόριθμο επίλυσης. Θα παραβλέψω 
  εδώ τα λεγόμενα άλυτα προβλήματα τα οποία αποδεδειγμένα δεν έχουν κανέναν αλγόριθμο 
  επίλυσης. Θα εστιάσω όμως και σε εκείνα τα προβλήματα όπου οι μόνοι γνωστοί 
  αλγόριθμοι επίλυσης είναι μη αποδοτικοί. Αυτά τα προβλήματα λέμε ότι έχουν εγγενή 
  πολυπλοκότητα. Τα ζητήματα οικονομικού σχεδιασμού σε μακροκλίμακα είναι δυστυχώς 
  τέτοια. Ακόμη και να εκφωνήσει κανείς ένα πλήρως αποδεκτό ωρολόγιο πρόγραμμα 
  μαθημάτων σε ένα πανεπιστήμιο είναι εγγενώς περίπλοκο.</p>
<p>H περίπτωση αυτή δεν απαλλάσσει τους πολιτικούς όταν δεν επιλύουν χρόνια προβλήματα. 
  H επιστήμη διδάσκει ότι στις περιπτώσεις εγγενούς πολυπλοκότητας για την τέλεια 
  λύση υπάρχουν καλά φάρμακα που λέγονται προσεγγίσεις. Και άλλα που λέγονται 
  ευριστικές μέθοδοι (heuristics). </p>
<p>Εγώ αυτά θα ήθελα να δω από τους πολιτικούς μας. Αυτό βέβαια προϋποθέτει βασανιστική 
  σκέψη. H αυτόματη κλήση της υπο-ρουτίνας που λέγεται σύμβουλος απλά μεταθέτει 
  το πρόβλημα χωρίς να μεταθέσει την ευθύνη.</p>
<p><strong><em>Ο κ. Παύλος Σπυράκης είναι καθηγητής Πληροφορικής του Πανεπιστημίου 
  Πατρών και διευθυντής του Ερευνητικού Ακαδημαϊκού Ινστιτούτου Τεχνολογίας Υπολογιστών 
  (EAITY) του υπουργείου Παιδείας.</em></strong> 
<p><strong><font size="-1">ΤΟ ΒΗΜΑ 03-10-2004</font></strong><font size="-1"><br>
  Κωδικός άρθρου: <strong>B14280A243 </strong></font></span></font> 
</body>
</html>
